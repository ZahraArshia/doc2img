به گزارش خبرنگار سیاسی خبرگزاری فارس، حجّت‌الاسلام حسن روحانی، رئیس‌جمهور، صبح امروز (چهارشنبه 6 بهمن) در جلسه هیأت دولت با تبریک میلاد با سعادت مولای متقیان حضرت علی علیه‌السلام گفت: یکی از ویژگی‌های مهم امیرالمؤمنین این است که جمع اضداد بود. یعنی رحم و عطوفت و دستگیری از بیچارگان و ایتام با دلاوری‌های میدان جنگ که کسی در برابر او جرأت نمی‌کرد عرض اندام کند، جمع شده بود.

وی ادامه داد: دقت امیرالمؤمنین در اموال مردم و بیت‌المال و از طرفی دیگر آزادی که به همه حتی مخالفین خود می‌داد، از ویژگی‌های ایشان بود. اینکه در مسجد نماز بخواند و عده‌ای با خواندن قرآن نماز ایشان را قطع کنند و او دومرتبه نماز را ادامه بدهد و چندبار تکرار شود، بدترین فحاشی‌ها در مقابل ایشان رخ می‌داد.

روحانی به صبر 25 ساله امیرالمؤمنین علیه‌السلام اشاره کرد و گفت: آن همه ظلم، ستم و حق‌ها که پامال شد، حتی به زهرای اطهر سلام‌الله علیها توهین شد و دخت پیامبر آزار دید، امیرالمؤمنین به خاطر وحدت امت اسلامی و بهم نپاشیدن نظام نوپای اسلامی تحمل کرد. این جمع ارزش دارد. وقتی عبادت، عدالت،‌اخلاق، شهامت، صبر و ایستادگی در کنار هم قرار می‌گیرد، زیبا می‌شود.

رئیس جمهور ادامه داد: چیزی که خدا از ما خواسته و پیامبر را الگوی ما قرار داده، فرموده  «اِنَّکَ لَعَلَی‌ٰ خُلُقٍ عَظیم». یعنی وقتی قرآن می‌خواهد از پیامبرش تجلیل کند این ویژگی پیامبر را بیان می‌کند. امیرالمؤمنین الگوی ما باید باشد، برای وحدت جامعه و حفظ نظام، صبر و بردباری و مظلومیتی که داشت. مظلومیتی که حتی در دوران خلافتش ادامه داشت. شاید ایشان یکی از مظلوم‌‌ترین شخصیت‌های تاریخ بشری باشند.

وی با بیان اینکه امیرالمؤمنین باید امام و الگو و راهنمای ما باشد، تصریح کرد: اگر کسی امام جماعت است و پشت سرش ایستاده‌ایم وقتی قیام می‌کند و به سجده می‌رود، ما هم همین کار را می‌کنیم. باید حرکات و سکنات ما مثل امام باشد. وگرنه اگر همه ویژگی‌های او با ما متفاوت باشد او امام ما نیست، امام متقین است نه امام هر کسی. همه تلاش ما باید این باشد که در مقام عمل او امام و مقتدای ما باشد و پای ما جای پای مبارک ایشان باشد.

روحانی روز پدر را مورد اشاره قرار داد و گفت: پیامبر فرمود من و علی پدران این امت هستیم. پیامبر عظیم‌الشأن و مولای ما امیرالمؤمنین پدران همه ما مسلمانان هستند.

رئیس جمهور در ادامه گفت: این روزها مسئله بسیار مهمی پیش رو داریم که همه باید توجه کنیم و شخص من به‌عنوان رئیس‌جمهور جامعه، بار بسیار سنگینی بر دوش خودم احساس می‌کنم. اصل ۱۱۳ بر دوش من سنگینی می‌کند. واقعاً «الَّذِی أَنْقَضَ ظَهْرَکَ»؛ می‌خواهد استخوان‌های پشت را بشکند.

وی ادامه داد: اصل ۱۱۳ رئیس‌جمهور کشور را مسئول اجرای قانون اساسی می‌داند. یعنی هرکجای قانون اساسی صدمه ببیند این رئیس‌جمهور است که باید فریاد بزند و از همه توانش استفاده کند. این اصل کاملاً ‌روشن است و هیچ نیازی به تفسیر ندارد. واضحات و بدیهیات که تفسیر ندارد؛ کاملاً‌روشن است. رئیس‌جمهور مسئول اجرای قانون اساسی است نه نظارت، خیلی از نظارت بالاتر است.

روحانی گفت: چطور در جامعه ببینیم مهم‌ترین اصل قانون اساسی نسبت به قوای سه‌گانه یعنی اصل ۵۷ که استقلال سه قوه را تصریح می‌کند. هیچ قوه‌ای حق ندارد در کار قوه‌ای دیگر دخالت کند. هیچ قوه‌ای نمی‌تواند به قوه دیگر بگوید چرا این روش را انتخاب کردید. مداخله معنایی ندارد.

**نباید بگذاریم قانون اساسی تخریب شود

روحانی با تأکید بر اینکه قوای سه گانه از هم استقلال دارند، اظهار داشت: معنی استقلال را همه توجه کنیم. در پایان اصل ۵۷ قانون اساسی تصریح می‌کند که این قوا، مستقل از یکدیگر هستند. قوه مجریه استقلال دارد و هیچ قوه‌ای نمی‌تواند در کار قوه مجریه دخالت کند. اجرا با ما است. قانون اساسی در اصل ۶۰ تصریح می‌کند، جز مواردی که مسئولیت به‌عهده مقام معظّم رهبری است آنجا را استثنا می‌کند و می‌گوید کل اجرا به عهده رئیس‌جمهور و وزرا است. این صراحت قانون  اساسی است. ما نباید این قانون اساسی را به تعطیلی بکشانیم و نباید بگذاریم قانون اساسی تخریب شود.

رئیس جمهور ادامه داد: اینکه به فردی به نام حسن روحانی اهانت بشود مهم نیست؛ حسین روحانی فردی است که به او اهانت شده، امّا عنوان ریاست‌جمهوری غیر فرد است. کسی حق ندارد این عنوان را تخریب کند. این وظیفه ماست و این عنوان را باید حفظ کنیم. مخصوصاً که به انتخابات ریاست‌جمهوری نزدیک می‌شویم و می‌خواهیم مردم مشارکت حداکثری داشته باشند. اینطوری مشارکت حداکثری داشته باشند؟ مشارکت حداکثری داشته باشند که چکار کنند؟ که رئیسی جمهوری را انتخاب کنند که از فردای انتخاب، بشود تابلو و سیبل همه تیرهای زهرآگین و فحاشی و تهمت؟ اگر این است، مگر مردم بیکارند که پای صندوق بروند.

وی ادامه داد: من می‌ترسم در پشت پرده، دستی در کار باشد و بخواهد مردم را از انتخابات مأیوس کنند. به مردم بگویند کجا می‌خواهید بروید، چه کسی را می‌خواهید انتخاب کنید؟ اراده دست ماست نه شما. شما مردم کاره‌ای نیستید. نگذاریم چنین فکری پشت پرده توسعه پیدا کند. تمام آن‌هایی که انتخاب می‌شوند توسط مردم و یا توسط مردم انتخاب نمی‌شود و انتصاب می‌شوند امّا طبق قانون انتصاب می‌شوند، دارای احترام هستد و جایگاه خودشان را دارند.

روحانی با بیان اینکه ما گاهی تیرها را نمی بینیم، امّا سوزش آن را از پشت سر حس می کنیم چرا که در میدان جنگ هستیم و آنها پشت سر هستند و از پشت تیر می‌زنند، گفت: اما تیرهایی که از رو به روی ما می‌آید برای دشمن است و ما آن را می‌بینیم. سوزش سینه ما در میدان جنگ برای تیرهای دشمن است که به ما شلیک می‌کنند اما  از پشت سر هرچه احساس سوزش می‌کنیم مال تیرهایی است که از پشت جبهه می‌آید. نگذاریم چنین کاری صورت بگیرد.

**مثل این که یادمان رفته که در شرایط جنگ هستیم

 وی ادامه داد: مثل این که یادمان رفته که در شرایط جنگ هستیم و تروریسم اقتصادی هنوز ادامه دارد. مثل این که یادمان رفته در این شرایط سخت کرونایی تحریم و کرونا از دو طرف برای ما مشکل ایجاد کرده است.

روحانی با بیان اینکه متأسفانه توصیه‌های رهبری را فراموش می‌کنیم که چند بار تاکید کردند اخلاق و ادب اسلامی را رعایت کنید، اظهار داشت: چرا توصیه رهبری را فراموش می‌کنیم؟ رهبری چند بار باید تاکید کنند که احترام یکدیگر را نگه دارید، اخلاق و ادب اسلامی را مراعات کنیم؟ یعنی هر هفته و هر روز ایشان باید این را توصیه کنند چرا گوش نمی‌کنیم؟ وقتی رهبر انقلاب نکته‌ای را تاکید می‌کنند باید تا آخر عمر و برای همیشه آویزه گوش ما باشد و به آن عمل کنیم.

**نگذاریم مردم مایوس شوند

وی ادامه داد: نگذاریم مردم مایوس شوند. اداره کشور پیچیدگی‌های بسیار فراوانی دارد، اجرای امور کار ساده‌ای نیست. با احساسات و هیجانات و فریاد و شعار که نمی‌توان کشور را اداره کرد.

رئیس جمهور، وحدت، اتحاد و انسجام مخصوصاً میان قوا را حائز اهمیت دانست و گفت: نباید روبروی هم قرار بگیریم، ما باید کنار هم باشیم و دست یکدیگر را بگیریم،  نباید مچ‌گیری کنیم بلکه باید دستگیری کنیم. امروز وحدت و انسجام بزرگترین وظیفه ماست و آن چیزی که می‌توان دشمن را شکست دهد قانون نیست، بلکه وحدت، اتحاد و یکپارچگی است، مردم و اراده آنهاست هستند که می‌توانند دشمنان ما را به شکست بکشاند وگرنه نوشتن یک یک خط روی کاغذ که کاری نمی‌تواند انجام دهد.

روحانی در ادامه با اشاره به پرونده هسته‌ای کشورمان گفت: علامت‌ها باید صلح آمیز باشد و عمل ما هم به صلح‌آمیز بودن کمک کند. دشمنان می‌گویند فعالیت شما صلح‌آمیز نیست. با گفتن ما، مردم و دوستان ما در دنیا  قبول می‌کنند ولی دشمنان قبول نمی‌کنند. برخی از مردم هم می‌دانند که ما درست می‌گوییم یا بدخواهان. در اینجا نقش نهادهای تاثیرگذار بین‌المللی بسیار مهم است.

وی با بیان اینکه من نمی‌گویم آن نهاد اشتباه نمی‌کند اما وقتی آن نهاد گفت که این کشور فعالیتش صلح‌آمیز است، آن حربه از بین می‌رود، تصریح کرد: یکی از آثار مهم برجام گرفتن این حربه از دست دشمن بود. همه بهانه دشمن پرونده PMD بود. ما PMD را بستیم. بزرگترین ضربه بر پیکره تبلیغات و سیاست‌های بدخواهان بسته شدن این پرونده بود.

**محکم در برجام حضور داریم

روحانی با تاکید بر اینکه ما محکم در برجام حضور داریم، خاطرنشان کرد: ممکن است تعهدات خود را بنا به دلایلی کاهش دهیم ولی اصل برجام را قبول داریم و از برجام حفاظت می‌کنیم. ما بودیم که آن را حفظ کردیم. اگر ما در سه سال جنگ اقتصادی صبر و تحمل  نمی‌کردیم، برجامی باقی نمی‌ماند.

رئیس‌جمهور با بیان اینکه برجام به خاطر صبر و مقاومت ملت ایران زنده است، اظهار داشت: آمریکا که از برجام خارج شده و اروپا از ترس به خانه خود رفته بود. ما می‌توانستیم از آن خارج شویم ولی آن را حفظ کردیم. برای به کرسی نشاندن حرف‌مان، اینکه از صندلی اتهام پایین نشسته و در صندلی مدعی قرار بگیریم، راهش همکاری با آژانس است.

وی با تاکید بر اینکه وقتی راه همکاری با آژانس تخریب شود، راه و مسیر دیگری باقی نمی‌ماند، بیان کرد: آژانس در برابر ترامپ ایستادگی کرد. آنها از نیویورک به وین رفتند ولی موفق نشدند. مدیرکل وقت آژانس را به نیویورک بردند ولی ۱۵ بار گزارش داده شد که ایران به تعهداتش پایبند بوده است. یکی از جاهایی که ترامپ شکست خورد، این بود که از آژانس شکست خورد.

رییس‌جمهور با بیان اینکه ترامپ یک سال در برجام بود ولی می‌خواست از طریق آژانس برجام شکست بخورد، گفت: آمریکا و برخی دیگران می‌خواستند ایران را محکوم کنند که ایران همکاری نمی‌کند ولی آژانس اعلام کرد که ایران همکاری می‌کند. سه کشور اروپایی که خیلی به ما بدهکار هم هستند می‌خواستند حربه‌ای به دست آوردند که علیه ایران استفاده کنند، این حربه از آنها گرفته شده است.

ادامه دارد...